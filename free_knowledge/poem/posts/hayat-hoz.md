<!-- 
.. title: حیاط و حوض
.. slug: hayat-hoz
.. date: 2016-04-26 19:26:56 UTC
.. tags: غزل
.. category: 
.. link: 
.. description: 
.. type: text
-->


آرزویم شده یک حوض و حیاطی کوچک

که در آن عطر گل یاس حضورت باشد

گوشه‌ای تخت و دو تا پشتی و یک قالیچه

عصر یک روز خنک، شادی و شورت باشد

.

خلوتی بین هیاهوی بهار و من و تو

پیش تو باغچه و غنچه و گلدان خندان

در و دیوار برقصند و در این خانه فقط

تا ابد حال خوش و جشن و سرورت باشد

.

برسد اول شب، یک شب مهتابی و من-

خیره باشم به درخشیدن ماهی که تویی...

برسد اول شب، آن شب رویایی که

شب چشمان قشنگ و پُرِ نورت باشد

.

خانه‌ای گرم و قدیمی و حیاط و یک حوض

این همان باغ بهشتی ست نمی‌دانی تو

آرزویم شده این باغ بهشت کوچک

که در آن عطر گل یاس حضورت باشد


`*****`

به خودم گفتم از این شعر چه می‌خواهی تو؟

آرزوهای قشنگ تو خیالی ست محال

به خودم گفتم از این فکر بیا بیرون، حیف-

کاش می‌شد که کسی سنگ صبورت باشد...

۷ اردیبهشت ۱۳۹۵
