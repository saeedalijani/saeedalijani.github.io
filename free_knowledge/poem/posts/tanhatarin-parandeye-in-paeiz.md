<!-- 
.. title: تنهاترین پرندهٔ این پاییز
.. slug: tanhatarin-parandeye-in-paeiz
.. date: 2017-12-08 14:46:10 UTC
.. tags: چارپاره
.. category: 
.. link: 
.. description: 
.. type: text
-->

تنهاترین پرندهٔ این پاییز

بر شانه‌ام نشست و نگاهم کرد

من یک چنار خشک فراموشم

رسم زمانه مرده‌گیاهم کرد

.


من ایستاده گوشهٔ یک میدان

امن پرندگان شده آغوشم

هر چار فصل زندگی‌ام پاییز

فریاد باد و صاعقه در گوشم

.


من تازیانه‌خورده توفان‌ها

تن‌زخمی خشونت پاییزم

در شهر بی‌کسی و فراموشی

اشکی به روی خاک نمی‌ریزم

.

ای روزگار! خوب نگاهم کن

با درد ایستاده، نمی‌افتم

هر بار می‌زنی به تنم زخمی

اما بدان که ساده نمی‌افتم
.


آبان ۹۶