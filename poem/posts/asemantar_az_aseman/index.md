<!--
.. title: آسمان‌تر از آسمان
.. slug: asemantar_az_aseman
.. date: 2020-06-28 09:21:03 UTC
.. tags: غزل
.. category: 
.. link: 
.. description: 
.. type: text
-->



باز پیچیده بوی آغوشت

پرم از های‌وهوی آغوشت

می‌زنم پر به سوی آغوشت

آسمان‌تر از آسمان اینجاست

.



آسمان‌تر از آسمان، ممتاز

تنگ آغوش تو پر از پرواز

باز تنگی بازوانت باز

وسعت عرش بی‌کران اینجاست

.



شور هستی‌ست یا که آغوش است

عالم از خویش رفته، بی‌هوش است

ساعت انگار خواب و خاموش است

حیرتا، آنِ بی‌زمان اینجاست

.


تنگ آغوش تو شب است آری

شب دریا، به رنگ اسراری

بحر محویتی، نهان‌زاری

هر چه می‌جویمت، نهان اینجاست

.


هر چه می‌جویمت پدیداری

روز نوری و هم شب تاری

بین دستان خود چه ها داری؟

که شب و روز توامان اینجاست

.


غیر آغوش تو همان خالی‌ست

هم زمین و هم آسمان خالی‌ست

آه بیرون ما جهان خالی‌ست

ما درون هم و جهان اینجاست

.



۸ تیر








