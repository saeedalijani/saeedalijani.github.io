<!--
.. title: باد می‌آید
.. slug: baad_miayad
.. date: 2020-02-09 22:29:04 UTC
.. tags: غزل, غزل‌واره 
.. category: 
.. link: 
.. description: 
.. type: text
-->


آی هستی چه قدر سنگینی

قامتم خم شده‌است می‌بینی

تو سواری، نشسته بر زینی

ما همه اسب‌ها، دوان هستیم

.



تو سواری و تیز می‌تازی

می‌کُشی و دوباره می‌سازی

ما همه مهره‌های این بازی

همه بازیچه جهان هستیم

.



بازی زندگی و سرگرمی

 بازی کشتن است بی‌شرمی
 
ریزش خون، چه ریزش نرمی

جوی خونیم ما روان هستیم

.




آدمی برگ خشک ناچیز است

و زمین فصل سرخ پاییز است

تیغ هستی چقدر خونریز است

ما به فکر دمی امان هستیم

.



دم تیغش دمی امان داده

این زمان را به ما نشان داده

او که دریای ژرف آن داده

غرق آنی که ما در آن هستیم

.




باد می‌آید و زمان جاری‌ست

و هوای لطیف جان جاری‌ست

این بهاران بی‌کران جاری‌ست

ما درختان همین زمان هستیم

تا که هستیم ما جوان هستیم

.

۱۷ بهمن ۱۳۹۸


