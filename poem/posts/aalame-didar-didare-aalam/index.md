<!--
.. title: عالمِ دیدار، دیدارِ عالم
.. slug: aalame-didar-didare-aalam
.. date: 2022-02-06 08:48:09 UTC
.. tags: غزل, غزل‌واره
.. category: 
.. link: 
.. description: 
.. type: text
-->


آمدم تا سخن بگویی تو

از هوای چمن بگویی تو

از گل و انجمن بگویی تو

شعرها بی‌دهن بگویی تو

تو بگویم نه من بگویی تو


-تو بگو من زبان تو شده‌ام

.



تو کشاندی مرا به گلزارت

دفتر بی‌بدیل اسرارت

آمدم لابه‌لای اشعارت

جلوه کرده کلام دربارت

که جهان شد جهان دیدارت


-من هم آیا جهان تو شده‌ام؟

.


چه جهانی، جهان مست و خراب

می‌رود دل اسیر موج شراب

چه سماعی‌ست رقص این گرداب

خواب رفتی و شد جهان بی‌تاب

خواب می‌بینی این جهان را خواب


-محو خواب گران تو شده‌ام

.


آمدم من به خواب روشن تو

آمدم تا خیال گلشن تو

دشت گل، عالمی‌ست دامن تو

عالم تو، تو و شکفتن تو

چه بهاری‌ست، فصل دیدن تو


-من کی‌ام؟ دیدگان تو شده‌ام؟

.


۱۲ بهمن ۱۴۰۰




