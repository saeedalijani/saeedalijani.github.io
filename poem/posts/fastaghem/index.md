<!--
.. title: فاستقم
.. slug: fastaghem
.. date: 2024-09-14 21:16:00 UTC
.. tags: غزل, غزل‌واره 
.. category: 
.. link: 
.. description: 
.. type: text
-->

استقامت کن ای که می‌دانی

غیر محنت در این بیابان نیست 

عشق آمد که رهنما باشد

دیدی اما که راه آسان نیست

.


گوش کن حرف دل چه می‌گوید

دل بیچاره‌ات چه می‌جوید

گل در این راه باز می‌روید

تو نگو زندگی گلستان نیست

.


شکوه کردی که راه پر خار است 

مانده‌ای در خودت شبت تار است

رفتن از خود چقدر دشوار است 

آن سوی خود مگر نمایان نیست

.


تو برون خودت قدم بردار

تا ببینی که هر قدم هر بار

بعد هر گام می‌‌رسد انوار 

نور دیدار حق که پنهان نیست

.


پابرهنه در این زمین رفتن 

گر چه خون می‌شوی در این رفتن

قسمت می‌دهم همین رفتن 

هیچ چیزی به غیر جانان نیست 

.


آه جانان که جان فدایش باد

جان من پر شده‌است از این فریاد

قصه کوه و تیشه و فرهاد

این مگر سرنوشت انسان نیست

.


ما که گفتیم استقامت کن

کم در این غمکده اقامت کن

در درون خودت قیامت کن

تو عزیزی زمان خسران نیست

.


عشق آمد برو شکارش باش

هر طرف رفت هم‌قطارش باش 

زنده از عشق شو دچارش باش

غیر عشق آه در تنت جان نیست

.


۱۴ شهریور  
