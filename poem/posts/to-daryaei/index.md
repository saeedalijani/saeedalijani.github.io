<!--
.. title: تو دریایی
.. slug: to-daryaei
.. date: 2021-08-07 11:41:15 UTC
.. tags: غزل, غزل‌واره
.. category: 
.. link: 
.. description: 
.. type: text
-->



تو ای دریا کمی بنشین

تو با امواج جنگاور

تو از ساحل چه می‌خواهی

که می‌کوبی به سنگش سر


پر از خشمی، پر از طوفان

.


جهان‌ها غرقه داری تو

که زندانی تو ماندند

در اندوه‌اند ساحل‌ها

سکوت مطلقی خواندند


سکوت آهنگ بی‌پایان

.


تو دریای پر از جنگی

چه ویران کرده‌ای ما را

میان موج‌هایت ما

پریشان کرده‌ای ما را

جهان در تو، چه بی‌سامان

.



جهان در تو، جهان خود تو

تویی دریایی و ما امواج

به جز تو نیست در دریا

تو خود را کرده‌ای مواج


تو خود را کرده‌ای ویران

.


چه چیزی هست؟ چیزی نیست

به جز دریا در این دریا

تویی و تو، تویی و تو

تویی و ما، تو هستی ما


تویی حیرت، تویی حیران

.


۹ مرداد ۱۴۰۰، ساحل شیرود


