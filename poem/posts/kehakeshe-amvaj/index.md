<!--
.. title: کشاکش امواج
.. slug: kehakeshe-amvaj
.. date: 2023-04-30 15:58:59 UTC
.. tags: غزل, غزل‌واره
.. category: 
.. link: 
.. description: 
.. type: text
-->

غرق دریای چشم‌های تو ام

آبی بی‌کران مرا با خود

می‌بری هر زمان به هر سویی

.


من میان کشاکش امواج

خسته و هاج و واج می‌گردم

تخته‌ای یا شکسته‌پارویی 

.


راه آسایش از ازل گم بود

چشم‌های تو و تلاطم بود

غرقه‌ایم و عبث تکاپویی

.



ما کجاییم؟ هر زمان یک سو

دشت امکان قیامت است انگار 

هر کجایش رم است و آهویی 

.




خواب سنگین و راحت ما را

چه کسی در عدم به هم زد؟ وای 

این تو هستی پر از هیاهویی 

.



پرت کردی مرا در این بازی

مست چوگان دواسبه می‌تازی

آه گویی که من شدم گویی

.


تو خوشی که مرا بچرخانی

تا ببینی ظهور نورت را 

در من آینه به هر رویی

.


من خوشم که مرا بچرخانی

زخمی و گیج، مست چشمانت

من که افتاده‌ام به پهلویی

.


 
نای صحبت ندارم اما باز

نام تو بر زبان من جاری‌ست

می‌کشم آه می‌کشم هویی 

.



۳ مرداد ۱۴۰۱
