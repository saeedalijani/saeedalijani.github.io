<!--
.. title: غبار گم‌شده
.. slug: ghobare-gomshodeh
.. date: 2022-04-15 08:51:54 UTC
.. tags: غزل, غزل‌واره
.. category: 
.. link: 
.. description: 
.. type: text
-->


آشفته‌ام، خمار نگاه نخست تو

می‌ریزم از خودم منم آوار سست تو

دور از تو من غبارم و در باد گم شدم

.



ویرانه‌ام نگاه تو آبادی من است

گلزار دیدنت وطن و وادی من است

از مستی نگاه تو ای داد گم شدم

.


آن جرعهٔ نخست به حیرانی‌ام سپرد

از تو جدا مرا به کویر برهنه برد

با من چه کرده‌ای که از ایجاد گم شدم

.


ای راز رازها، که هنوز آسمان تو-

ابری‌ست، من به سوی نگاه نهان تو-

پر می‌زدم که بال من افتاد، گم شدم

.



آن قدر پر زدم که شکستم به راه تو

من نیمه‌جان، شکسته، نشستم به راه تو

تیرت خوش است، در غم صیاد گم شدم

.



از خود ببر مرا به خودت دود کن مرا

در خود مرا تو حل کن و نابود کن مرا

تا من که در کشاکش اضداد گم شدم، پیدا شوم

.


۲۰ فروردین ۱۴۰۱
