<!--
.. title: بهار می‌بینم
.. slug: bahar_mibinam
.. date: 2020-07-08 08:25:27 UTC
.. tags: غزل‌واره 
.. category: 
.. link: 
.. description: 
.. type: text
-->

خیره در ابروان هاشوریت

چه شگفت است دشت گندم‌زار

آه در توبه‌توی موهایت

بی‌کران است جنگل دیدار

بی‌نهایت بهار می‌بینم

.


چه قدر رنگ در نگاهت هست

چشمه چشمه، سرای آیینه

می‌زنم دل به چشم تو هر دم

ای صفایت سوای آیینه

در صفایت بهار می‌بینم

.


زیر گامت زمین گلستان است

سعدی صدزبان چه می‌گوید

قدم تو قلم به هر گامی

زیر پای تو رنگ می‌روید

زیر پایت بهار می‌بینم

.


در صدایت طلوع خورشید است

و زمین را به شوق می‌خوانی

گل به گل در برم شکوفا شد

تو سرود شکفتن جانی

در صدایت بهار می‌بینم

.



ای همیشه‌بهارِ هستی تو

من عدم‌خویم و نگفتم فاش

پیش تو برگ خشک پاییزم

زیر پاهای تو بیفتم کاش

در فنایت بهار می‌بینم

.


۱۷ تیر ۱۳۹۹
