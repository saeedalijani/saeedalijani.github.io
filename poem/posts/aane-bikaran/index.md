<!--
.. title: آنِ بی‌کران
.. slug: aane-bikaran
.. date: 2020-04-13 04:10:11 UTC
.. tags: غزل 
.. category: 
.. link: 
.. description: 
.. type: text
-->


ما درختان سبز فصل بهار

نم باران و لحظهٔ دیدار

روی هر برگ بارش اشعار

روی هر برگ ما زمان جاری‌ست

.


دست‌هامان به سوی باران است

در همین لحظه‌ای که مهمان است

قطره قطره زمان چراغان است

شور هستی در آسمان جاری‌ست

.


شور هستی نمایی از یک شعر

چکه چکه صدایی از یک شعر

قطره‌ها قطعه‌هایی از یک شعر

شعر بی‌رنگی‌ات هر آن جاری‌ست

.


شعر بی‌رنگی‌ات چه رنگین است

بیت بیتش گل مضامین است

هر نفس حیرت است و تحسین است

آن به آن شعر لامکان جاری‌ست

.


رنگ‌باران و عطر گل‌هایت

محو زیبایی سراپایت

لحظه‌ای موعد تماشایت

لحظه‌ای عیش جاودان جاری‌ست

.


لحظه‌ای... آن... چه تازه‌تر شده‌ایم

غرق شعر توایم و تر شده‌ایم

آه در قطره غوطه‌ور شده‌ایم

قطره این آنِ بی‌کران جاری‌ست

.


فروردین ۱۳۹۹
