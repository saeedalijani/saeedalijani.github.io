<!--
.. title: پشت ابرها
.. slug: poshte-abrha
.. date: 2022-02-06 08:39:38 UTC
.. tags: سپید
.. category: 
.. link: 
.. description: 
.. type: text
-->



پشت این ابرها کیست؟

قرن‌هاست که آسمان در حجاب است

دلم را می‌زنم به آسمان

هر چه می‌روم باز هم ابر

گرداگرد من

خود را هم ابر می‌بینم

ابری از غبار

حجاب

خود را کنار بزنم

شاید

...



پشت این ابرها

شاید جبل طور

شاید موسی

موسی هنوز از طور بازنگشته است

حیران است هنوز

...




موسی

موسی

چه کسی تو را خواند؟

چه شد که هنوز محو مانده‌ای آنجا

عصایت ابرها را کنار نزد

هنوز آنجایی و حکایتت ورد زبان‌ها

چه کسی از تو خبر داد؟

زبان پشت ابرها؟

آن خط نانوشته

آیا تنها تو را خوانده‌است؟

...




پشت این ابرها شاید قاف

ای قاف ای قاف حیرانی

هر چه بالا می‌روم

تو را ناپیداتر می‌بینم

من گم شده‌ام یا تو

...


آن خط نانوشته

کتاب جان

هر بار که می‌گشایمش

هوایش ابری‌ست

غرق می‌کنم خود را لابه‌لای ابرها

شاید خطی ببینم

شاید آن خط مرا هم بخواند

در ظلمات ابری چشمانم

به طور به نور

.

۲۵ دی ۱۴۰۰
