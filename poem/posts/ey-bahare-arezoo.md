<!-- 
.. title: ای بهار آرزو
.. slug: ey-bahare-arezoo
.. date: 2015-11-30 22:27:17 UTC
.. tags: غزل
.. category: 
.. link: 
.. description: 
.. type: text
-->

نوشدارو بعد مرگم می‌رسی شیرین من...

دیر می‌آیی همیشه دلبر دیرین من!

-رستم ناراحت و سهراب در آغوش او-

آه فهمیدم همین شد صحنهٔ تدفین من

بعد مرگم می‌رسی تنها دو چشمم را ببین

این دو ابر خسته و بارانی و غمگین من

پیش من باشی زبانم بند می‌آید به کل

دور باش از من به قدر موقع تلقین من

‍`***`

من برایت کوه را از جا در آوردم ولی...

قصهٔ آن کوهکن تکرار شد، شیرین من

`***`

من گلی پژمرده ام بی خندهٔ خورشید تو

چهرهٔ غم حک شده بر صورت پرچین من

در نبودت قبله‌ام کنج اتاق خانه شد...

«یاد چشمان تو بودن» شد نماز و دین من

`***`

نیستی هر فصل یخبندان تنهایی شده

ای «بهار آرزو» در ماه فروردین من

۲۹ فروردین ۱۳۹۴
